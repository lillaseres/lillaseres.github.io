<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Kosztolányi: Szeretlek</title>
    <link rel="stylesheet" href="style_css/style.css">
</head>
<body>
    <h3> Kosztolányi: Szeretlek</h3>
	<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp; A rövid, tömör, prózai mű kevés helyszínével és szereplőjével, váratlan fordulataival két végletet szemléltet egyetlen történetben. Pontosan egy szó körül forognak a cselekmények, erre teremti meg az egész művet. Kosztolányi novellájában egy minimalista nőt mutat be. Felvázolja az ilyen stílusnak előnyeit, hátrányait de leginkább saját benyomását az efféle személyiségekről.
	<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp; Címe témajelölő, az egyetlen szó amit Rózsi mondani tud, a Szeretlek. Az egész történetet erre építi. Először lázas érdeklődést keltve az elbeszélőben, majd később egy olcsó és émelyítő parfümhöz hasonlítva fogalmazza meg gondolatait, ahogyan beszívódott az egész lakásába és uralkodóvá lett minden felett.
  <br> A bevezető részéből kiderül, hogy a főszereplő szereti a kihívásokat. Élvezi, hogy meg kell hódítania a nőt, nem adja be könnyen a derekát. És mikor a lány kimondja, hogy Szeretlek, a megfagyott szó életre kelt benne, mint az első hóvirág a tavasz közeledtét jelezve. Újult erővel és még nagyobb célokat kitűzve maga elé. A fáradozásai hirtelen értelmet nyertek, és sikerélménye még a holdat sem hagyta aludni. Az elbeszélő célja, hogy felébressze ebben az egyszerű, de titokzatos alakban az elveszett nőt. Azt hiszi, a folytatás is legalább ilyen rakétaszerű fellángolásokat kelt benne, ami végül be is következik, csak negatív értelemben. A mű végére világossá válik, hogy mindig a megpróbáltatásokra törekszik. Minden csak addig érdekes, ameddig harcolni kell érte. Ha már nem lehet lerázni, akkor az az újabb kihívás és cél.
  <br> A történetet az elejétől kezdve meséli el túlnyomó részt leírások formájában. A fokozást az udvarias utalásoktól kezdve a durva elutasításokon át fejezi ki. Tetőpontja a névre szóló torta a piros cukrokkal és legfőképpen a kiáltással. A lány fehér ruhája a megtisztulást és az újjászületést jelenti, azonban a sáros jelző szemlélteti, hogy belülről megkövesedett és képtelen a fejlődésre.
  <br> A két főszereplő eleinte csak az utcán találkozott. Akkor még idegenek és zárkózottabbak voltak, de később ahogyan közeledtek egymás felé, úgy szivárogtak be a négy fal közé. Mikor újra eltávolodtak egymástól, a fiú rettegett, ha el kellett hagynia a lakását, nehogy a lány felismerje és újra piócaként szívja ki összes türelmét dühöt és félelmet hagyva maga után.
  <br> A történet majdnem egy teljes év alatt játszódik. A fagyos téli napoktól egy novemberi éjjelig. A lázas szerelemtől fűtött színház utáni esték a tél végével kihűltek mint a kandalló. A kitavaszodással együtt az eddig mámorral elöntött elbeszélő is valami újra vágyott, valami továbblépésre. Régi tárgyait mind lecserélte. A fehér csipke is a megújulást jelképezi. Később a november beköszöntével a szürke hétköznapok is visszatértek akárcsak az őszi időjárás. A színtelenség, a kopárság, az egyhangúság és a régi félelem jelenlétével együtt.
  <br> Az elbeszélő mindent a maga szemszögéből ír le egyes szám első személyben. Legfőképp érzelmi hullámvasútjára ültetve vezeti az olvasót. Bejárva minden emelkedőt és lejtőt, de még a sínek legapróbb rozsdáit is.
  <br> A kalandvágy, a fellángolás, de leginkább a szeretethiányosság jellemzi a később reszkető dühvel, unalommal és a kudarc mérgével fűtött Rózsi szerelmét. Először lenyűgözi a másik fél egyszerűsége, később ugyanez váltja ki belőle a durvaságot és az ijedtséget. Mint legtöbbünkre, így rá is jellemző, hogy fontosabbak a megfejtéshez vezető út izgalmai, mint maga a végeredmény. Egy matematikus sem a számra kíváncsi, ami a háromoldalas levezetés megoldása, hanem a közben felmerülő problémák orvosolását élvezi. Egy másik megközelítést használva, ha iskolát választunk, akkor sem a diplomára gondolunk először, hanem az ott töltött időre, és a megszerzett tudásra. Más szavakkal ilyenkor maga az út a cél. A félénk, közönyös lány eleinte megfoghatatlannak tűnt, de rövid időn belül felszabadult és olcsóvá, tolakodóvá, később pedig rettenetes, ellentmondást nem tűrő kegyetlen királynőhöz hasonlított, de némasága nem szűnt meg, épp ez emelte őt magasra. Mikor az utolsó sorokat olvassuk, már elhúzzák a függönyt, és felcsapják a villanyt, hogy megmutassák nem az ígért nőt, hanem két szörnyet ébresztett fel az író.
	<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp; A romantikusnak tartott novellában a mű szerzője meseszerűen részletezi a helyszínrajzokat. Kiszínezi a tájat legfőképp ezüstre, pirosra és elvétve fehérre. Az érzelmekkel fűtött szereplők sorsát váratlan fordulatokkal gazdagítja. Figuráit leginkább egyoldalúan ábrázolja. Olykor kifogástalannak, máskor viszont tűrhetetlennek. Csak egy szó, egy vallomás, ami számtalan érzést és emléket képes felidézni egyetlen személyben. Röviden ez jellemzi Kosztolányi novelláját, aki tulajdonképpen a tehetetlenségről ír több, mint két oldalon keresztül úgy, hogy közben egyszer sem mondja ki.

</body>
</html>