<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Saul fia</title>
    <link rel="stylesheet" href="style_css/style.css">
</head>
<body>
    <h3> Saul fia</h3>
	<p> &nbsp;&nbsp;&nbsp;&nbsp;&nbsp;&nbsp;&nbsp;&nbsp;Nemes Jeles László 2015-ös filme kicsit másképp mutatja meg a haláltáborok világát. A kamera követi a főhőst és az ő szemszögéből rajzolódik ki egy eddig még nem látott ideológia. Ez nem az, amit eddig a holokausztfilmekben láttunk. Ez inkább a belső történetre, a pszichológiai folyamatokra koncentrál. Nézőként azt érezzük, hogy 1944-ben, Auschwitz-Birkenauban járunk, ahol bármikor véget érhet az életünk, és ezért mindenki elvadult. Kivéve Saul, aki egy halott fiút akar eltemetni.
	<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp; Elrettentő mennyiségű borzalmat szeretett volna színre vinni Nemes, de legtöbbször nem közvetlen módon. A gázkamrákból a hullák kicipelése, a padló felsúrolása, a kemencék megtöltése, a hamvak lapátolása sokszor csak homályos háttérként van jelen, azonban a hangok annál intenzívebbek. Vagyis a hallottakkal pótolja a kiszorított eseményeket, amivel sokszor ingerlőbb hatást ér el, de ez természetesen nem minden esetre igaz. Ezzel azt érzékelteti, hogy valójában nem a holokausztot akarta vászonra vinni, hanem a sonderkommandósok rövid történetét. A főhős fókuszba helyezésével, és a soknyelvűség használatával bemutatja a magyarok és egyben minden más idegen nemzet helyzetét akkoriban. A német nyelv létfontosságú ismeretére reflektál. 
 <br>&nbsp;&nbsp;&nbsp;&nbsp;&nbsp;&nbsp;&nbsp;&nbsp; A holokauszt-filmek többségében jelen lévő didaktikus és giccses szimbólumrendszer hiánya érzékelhető. Nemes egy reménytelen világot akar a nézők elé tárni, de ugyanakkor megjeleníti az emberséget is. Saul karaktere motivált, egyetlen célja a végtisztesség megadása. Ez pedig még a túlélési ösztönt is felülmúlja. Társai ezt nem képesek felfogni és elfogadni. A film a Sonderkommandó 1944-es lázadását is rekonstruálja, amiben Saul nem vesz részt. „Feladta az élőket a halottakért" - fogalmazzák meg a vádat a filmben. Eközben a főszereplőben már rég nem él a túlélés reménye. Abban azonban nem lehetünk biztosak, hogy tényleg valódi fiához, vagy csak egy ismeretlenhez akart hű lenni, ugyanis a rendező számos momentumban utal Saul sérül pszichéjére. Például abban a jelenetben, amikor feleségével testközelben lehet, de mégsem képes megérinteni, vagy a mű szimbolikus lezárásában, ahol egy szőke fiút megpillantva ismét saját fiát véli felfedezni. Ez a korlátozott gondolatokkal élő emberábrázolás miatt születik azaz állítás, hogy a borzalomban is van helye az emberségnek, a pokolban is létezik méltóság és a remény nem száll el a krematóriumok füstjével. 
  <br>&nbsp;&nbsp;&nbsp;&nbsp;&nbsp;&nbsp;&nbsp;&nbsp; Sokak véleménye szerint, és többnyire igazat adva nekik, Auschwitz már egy lejárt lemez. Kétségtelen, hogy tanulni kell a történtekből, mert nagy valószínűséggel újraéledhetnek a régi borzalmak, de ez nem azt jelenti, hogy egy begyógyult sebet mindenáron fel kell szakítani. Talán ez az egyik olyan téma, amit már ezerszer vászonra vittek. Épp ezért a haláltábor a pokol modern szimbólumává vált.
	<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp; Az Oscar-díjas filmben bár ott vagyunk a halál közelében, egyidejűleg el is vagyunk választva tőle azzal, hogy a néző a saját képzelőerejére hagyatkozva töltheti meg a homállyal fedett, hangokkal sejtetett részeket. Legjobban  talán Bede Márton fogalmazott, aki szerint a Saul fia: „egy jól ismert, egyre kevésbé fontos pokolban mesél el egy részleteiben újszerű és tökéletes, összességében azonban már sokszor elmesélt történetet”. Mint minden másik holokausztról szóló filmet, így ezt is azért ajánlatos megnézni, hogy tudjuk, a világot úgy kell alakítani, hogy ne születhessenek olyan alkotások, mint a Saul fia.
</p>
</body>
</html>